Uuring “Gripi ja gripi-laadsete sümptomite jälgimisuuring kasutades veebiküsimustikku”

# Andmekaitsetingimused

---

## 1. Vastutav ja volitatud töötleja

Tartu Ülikool (registrikood 74001073, aadress Ülikooli 18, 50090 Tartu, e-post
info@ut.ee) on uuringu isikuandmete vastutav töötleja.

Uuringu volitatud töötleja on Fondazione Istituto per l’Interscambio Scientifico - I.S.I.
Turin (Italy), Via Chisola n. 5.

## 2. Andmetöötluse eesmärk

Uuringu eesmärgiks on jälgida ja analüüsida gripi ja gripilaadsete sümptomite esinemist ja
dünaamikat. Lisaks sellele tuvastada sümptomid, mis võivad viidata hingamisteede haiguste
esinemisele, nt gripp ja SARS-CoV-2. Sümptomaatiliste isikute hulga kasvu või kahanemise
jälgimine ajas on oluline rahvatervise näitaja.

## 3. Uuringu kestus 

1.november 2024 kuni oktoober 2025.

## 4. Isikuandmete töötlemise õiguslik alus

Isikuandmete töötlemise õiguslikuks aluseks on uuringus osalejate poolne informeeritud
kirjalik nõusolek.

## 5. Milliseid andmeid kogutakse ja töödeldakse uuringu raames?

Uuringu käigus kogutavad ja töödeldavad isikuandmed on Teie kontaktandmed, IP aadress ja
andmed, mis hõlmavad teavet Teie üldise tervise ja terviseseisundi kohta:

1. E-maili aadress, ees- ja perekonnanimi
2. Gripiradari platvomile sisenemiseks parool
3. Taustandmed (sünnikuupäev, vanus, elukoha sihtnumber, sugu, ametialane staatus,
haridus, laste hõivatus koolis/lasteaias)
4. Teie varem diagnoositud kroonilised haigused ja allergiad, sh Teie gripilaadsete
sümptomite esinemist ajas
5. Hingamisteede nakkuste tekitajate vastase vaktsineerimise ajalugu
6. Raseduse kohta

Teie veebilehega ühendust võtva seadme (arvuti/nutiseadme) tehnilised andmed salvestatakse
ainult logi andmetes. Logi andmed kogutakse infrastruktuuri monitoorimise ja tehniliste
tõrgete kiire lahendamise eesmärgil.

## 6. Kuidas töötlevad uurijad minu isikuandmeid?

Andmed saadakse veebipõhises uuringus osalejate täidetud kolmest küsimustikust.
Küsimustike kaudu kogutakse isikustatud andmeid ja neile on ligipääs uuringu vastutaval
uurijal. Enne andmeanalüüsi algust muudab vastutav uurija isikustatud andmed
pseudonüümituks ja seeläbi on Tartu Ülikooli uurijatel ligipääs ainult isikuid otseselt
tuvastamist mitte võimaldavatele andmetele.

Uuringuga liitumine on Tartu Ülikooli Gripiradari platvormil veebipõhiselt. Küsimustiku
kaudu kogutakse andmed Tartu Ülikooli serverisse, millele on juurdepääs vastutaval
uurijal ning infrastruktuuri administraatoritel oma tööülesannete täitmise ulatuses.

## 7. Mis juhtub uuringu käigus minu kohta kogutud teabega?

Uuringus osalemine tähendab, et Teie isikuandmeid

- kogutakse uuringu raames
- uurijad analüüsivad neid pseudonüümitult
- pärast analüüsi lõppemist muudetakse pseudonüümitud andmed anonüümseteks andmeteks.

Uurijad ja volitatud töötleja kasutavad kogumise etapis isikustatud ja analüüsi etapis
pseudonüümitud isikuandmeid ainult teaduslikel eesmärkidel.
Kaasatud on ainult projekti liikmed, kes on teadlikud uuringu eesmärkidest. Väljaspool
uuringugruppi olevad isikud ei pääse andmetele juurde.

## 7.1. Andmekaitsealased riskid

Oleme koostanud uuringu korraldamiseks mõjuhinnangu ning selle raames hinnanud riske
uuritavate terviseandmete töötlemise kohta ning rakendanud turvaliseks andmetöötluseks
tarvilikud meetmed.

## 8. Kuidas minu andmeid töödeldakse?

Teie andmeid koguvad ja töötlevad Tartu Ülikooli uurijad. Andmetöötlus toimub Tartu
Ülikooli teadusarvutuste keskuse infrastruktuuril. Töötleme Teie isikuandmeid vastavalt
teadustöö läbiviimise eesmärgile ning Teie poolt informeerimise ja teadliku
nõusolekuvormiga nõustumise alusel.

## 9. Kas oman ligipääsu ja võimalust parandada uuringu raames minu kohta kogutud ja töödeldud andmeid?

Teil on õigus uurijatelt pärida, milliseid Teie kohta käivaid andmeid on kogutud ning milleks
neid uuringu raames kasutatakse. Vastutavad uurijad on: professor Irja Lutsar
irja.lutsar@ut.ee ja kaasprofessor Kristi Huik kristi.huik@ut.ee

Teil on õigus:

- oma andmetele, mida meile küsimustikuga andsite, ligi pääseda ja neid kontrollida,
- paluda kõik oma andmed kustutada kuni isikuandmete hävitamiseni 31.10.2026,
- paluda oma ebaõigete andmete parandamist,
- piirata oma andmete töötlemist,
- võtta tagasi oma isikuandmete töötlemiseks antud nõusolek. Nõusoleku tagasivõtmise hetkest teie isikuandmed kustutatakse uuringu andmete juurest ja muudetakse need seeläbi anonüümseks.

## 10. Mis juhtub uuringu tulemustega?

Uuringu tulemused avaldatakse isikustamata kujul regulaarselt Gripiradari veebilehel
[https://gripiradar.ut.ee](https://staging.gripiradar.ut.ee). Hiljem avaldatakse uuringu käigus saadud tulemused ja
uuringu kirjeldus valdkonnale meditsiiniajakirjades. Uuringu põhjal valminud
teaduspublikatsiooni koopia avaldatakse veebisaidil ja see on kättesaadav ka uurijatelt või
uuringuga seotud personalilt.

Kõnealused veebilehed ja avaldatavad artiklid ei hõlma teavet, mis võimaldaks Teie isiku
tuvastamist.

Pärast uuringu andmete anonümiseeritud kujule viimist jagatakse neid teiste teadlastega, nt
InfluenzaNeti konsortsiumis.

## 11. Kas minu andmeid kasutatakse ka muudel eesmärkidel, kui on mainitud uuringus, kus ma osalen?

Uuringu anonümiseeritud tulemusi kasutatakse ainult uuringu raames püstitatud teaduslikele
küsimustele vastamiseks. Kõik lisauuringud või tulevikus läbiviidavad uuringud
kooskõlastatakse vastava Eesti eetikakomiteega.

## 12. Kui kaua minu andmeid säilitatakse?

Isikut tuvastada võimaldavaid andmeid (kontaktandmed, IP-aadresside logid) säilitatakse
kuni 31.10.2026. Isikuandmete säilitamine on vajalik andmete puhastamise ja vigade
korrigeerimise faasis, sest vead võivad esineda ka projekti lõpus sisestatud andmetes. Selleks
võib olla vajalik minna tagasi isikut tuvastavate andmeteni. Koodivõtit säilitatakse 1 aasta
peale uuringu lõppu ehk kuni 31.10.2026

Pärast uuringu lõppemist säilitatakse anonüümitud andmeid vähemalt 25 aastat eesmärgiga
teha tulevikus vajadusel täpsemaid analüüse (vanuse või geograafilise jaotuse alusel) ja
võrrelda muutuste dünaamikat. See vajadus võib tekkida, kui nähakse reaalajas muutusi (uus,
muteerunud, uue sümptomaatikaga nn vana respiratoorne viirus) ja on vaja võrrelda riigis
toimunud muutusi läbi aja. Näiteks on teada, et gripiepideemiad on perioodilised ning
sümptomaatika jälgimine võib anda indikatsiooni viiruse muutuste kohta ja sellest tulenevalt
saab kasutusele võtta erisuguseid meetmeid vastavalt vajadusele.

## Andmekaitsetingimuste muutmine
Andmekaitsetingimusi võidakse muuta kui muutub midagi andmetöötluses. Kui see juhtub,
avaldame muudetud andmekaitsetingimused, võtame teiega ühendust ning küsime teilt selles
osas enne andmetöötluse alustamist uuesti nõusolekut.

**Uuendatud 02.10.2024**





