## Uuringu tutvustus

Uuringu platvorm Gripiradar kogub isikuandmeid ning töötleb neid vastavalt seadusandlikele alustele ja isikuandmete kaitse üldmäärusele. Uuring on rahastatud Euroopa Liidu poolt VERDI projekti (SARS-CoV-2 variants Evaluation in pRegnancy and paeDIatrics cohorts) raames ja on saanud heakskiidu Tartu Ülikooli inimuuringute eetika komiteelt.

Jagades oma andmeid käesoleva uuringu raames, panustate otseselt teadustöösse, mis keskendub hingamisteede nakkushaiguste, sh uue koroonaviiruse, leviku uurimisele. Kui avaldate soovi uuringus osaleda, kutsutakse Teid igal nädalal e-maili teel vastama küsimustikule, mis kogub andmeid viirushaigustele viitavate sümptomite esinemise kohta (näiteks palavik või köha). See platvorm on üles seatud koostöös InfluenzaNetiga. InfluenzaNet on koondnimi mitmete Euroopa ülikoolide ja valitsuste vahelise koostöö projektile, osalevatest riikidest ja kogutud andmete analüüsist saab ülevaate lehelt [https://influenzanet.info](https://influenzanet.info). Käesoleva uuringu platvorm Gripiradar on InfluenzaNeti Eesti rakendus.

Uuringus osalemine on vabatahtlik. Oluline on,  et vaatamata täidetavatele küsimustikele ja veebilehel kuvatavale teabele ning veebilehe kasutamisele, peaksite terviseprobleemide esinemise korral pöörduma tervishoiutöötaja poole. Teil palutakse küsimustikke täita kuni maini 2026.  

---

## Uuringust lühidalt

#### Miks on uuringuplatvorm vajalik? 

Paljudel hingamisteede haigustega, nt gripi ja uue koroonaviirusega, nakatunud isikutel on kerged või keskmise raskusastmega sümptomid, mistõttu nad ei otsi arstiabi. Lisaks ei tee kõik haigussümptomitega isikud haiguse põhjustaja tuvastamiseks vajalikke teste, mis teeb kõnealuste haiguste leviku jälgimise keeruliseks. Seetõttu on sümptomite leviku jälgimine oluline rahvatervise ning haiguspuhangu jälgimise seisukohast.

#### Kes võivad osaleda?

Kõik Eestis elavad täisealised isikud saavad uuringus osaleda vabatahtlikkuse alusel. Võimaldamaks nakkushaiguste leviku andmeid laste ja noorte kohta, võib alaealise isiku seaduslik esindaja vastata küsimustikele oma hoole all olevate laste eest. See pole kohustuslik, aga see panustab teadustöö läbiviimisse.  

Kui osalejal tekib küsimusi uuritava õigustega seoses, siis palume pöörduda Tartu Ülikooli inimuuringute eetika komitee poole e-posti aadressil eetikakomitee@ut.ee või tel 737 6215. Kaebustega isikuandmete töötlemise osas palume pöörduda Andmekaitse Inspektsiooni poole tel 5620 2341.

#### Kuidas uuringuplatvorm töötab?

Enne konto loomist platvormile uuritav või uuritava seaduslik esindaja tutvub uuringu lühikirjeldusega ja andmekaitsetingimustega ning nõustub informeerimise ja teadliku nõusoleku vormiga. Uuringus osalejad loovad platvormile konto kasutades e-maili aadressi. Platvormile konto loonud uuringus osalejatele kuvatakse vastuvõtuküsimustik, mis sisaldab teavet uuringus osalejate tausta (vanus, sugu, haridus jt) ja esinevate tervislike seisundite ja haiguste kohta. Vastuvõtuküsimustiku täitmine võtab aega 5-10 minutit. Vaktsineerimisküsimustik on vastatav 10-15 minutiga. Seejärel saadetakse uuringus osalejatele iga nädal e-mail, millega kutsutakse vastama iganädalasele küsimustikule, kus kogutakse teavet viimase nädala terviseseisundi muutuste / haigussümptomite esinemise kohta. Küsimustikule tuleb vastata ka siis, kui haigussümptomeid ei esine. Haigussümptomite puudumisel võtab küsimustikule vastamine keskmiselt aega alla ühe minuti. Haigussümptomite esinemisel võtab küsimustikule vastamine keskmiselt aega 3-5 minutit. Küsimustikule vastamine võimaldab uurijatel hinnata haigussümptomite levikut Eestis. Tulevikus saab kogutud andmete põhjal tehtud analüüsi kasutada ka teiste viirus- ja nakkushaiguste leviku käsitlemisel. Täpsem informatsioon uuringu andmete ja osalemise kohta on leitav [siit](/survey-data).
